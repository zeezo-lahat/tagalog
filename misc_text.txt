BASURA ang isa sa mga pangunahing dahilan kaya hindi matapus-tapos ang problemang baha sa Metro Manila. Taun-taon, laging problema ang baha. Lagi namang nagsasagawa ng paglilinis sa drainages at mga estero ang Department of Public Works and Highways (DPWH) at Metro Manila Development Authority (MMDA) pero lagi pa ring may baha at lalo pang lumalala. Kahit pa nagkaroon ng flood control program na ginastusan nang malaki noong 2010, nananatiling problema ang baha sa Metro Manila. Sa Maynila, hindi na nawala ang baha sa España Blvd, ganundin sa kahabaan ng Taft Avenue at Rizal Avenue.

Idineklara noong Biyernes ng Philippine Atmospheric, Geopysical and Astronomical Services Admi­nistration (PAGASA) na simula na ng tag-ulan. Kaya inaasahan na hindi lamang ulan ang problema kundi pati na ang baha. Magkakambal na problema na daranasin ng mamamayang nakikipaglaban sa COVID-19. Ang masakit, hindi lamang COVID ang kalaban ngayon kundi pati na rin ang iba pang sakit ngayon tag-ulan gaya ng dengue at leptospirosis.

Dahil basura ang numero unong dahilan ng pagbaha, nagpaalala ang MMDA sa mamamayan na maging responsible sa pagtatapon ng basura. Magkaroon ng disiplina. Ilagay sa tamang lugar at oras ang basura kung saan hahakutin ito ng mga garbage truck. Kapag hindi naging maayos sa pagtatapon ng basura, babara ang mga ito sa daanan ng tubig na magiging dahilan ng pagbaha.

Karaniwang supot na plastic, grocery bags, sachet ng 3-in-1 coffee, catsup, shampoo, toothpaste, at iba pang basura na hindi nabubulok ang itinatapon sa kung saan-saan. Sa kasalukuyan, pati na rin face masks ay kabilang na rin sa mga basurang lulutang-lutang sa estero na nagiging dahilan na rin ng baha. Lahat nang basurang itinapon sa mga estero ay tatangayin naman sa Manila Bay.

Isa sa mga paraan para mabawasan ang mga basura sa Metro Manila at maiwasan ang pagbaha ay ang pagbabawal sa single-used plastic. Tanging ang Quezon City pa lamang ang nagpapatupad nito. Noong nakaraang linggo, hinikayat ni QC Mayor Joy Belmonte ang mga residente na mag-recycle ng basura. Papalitan ng pagkain at cash ang mga basura. Mabisa itong paraan para mabawasan ang plastic pollution na nagdudulot ng pagbaha.

Malubha ang problema sa basura dahil marami pa rin ang walang disiplina. Kailangang matuto na ang mamamayan sa pagkakataong ito.
SI President Ferdinand Marcos Jr. mismo ang naghayag kamakailan na 177 officials at members ng Philippine National Police (PNP) ang sinampahan ng kaso dahil sa illegal drugs. Ayon kay Marcos ang pagsasampa ng kaso sa mga opisyal at tauhan ay nagpapatunay lamang na seryoso ang kanyang pamahalaan na lupigin ang illegal na droga sa bansa. Patuloy aniya ang kampanya ng pamahalaan sa illegal drugs.

Ayon sa Presidente, pawang mga pulis sa National Capital Region (NCR) ang mga kinasuhan. Karaniwang kaso nila ay nagtanim ng ebidensya, illegal na pag-aresto at marahas na aksyon sa anti-illegal drugs campaign. Inihayag din ni Marcos na 151,818 ang mga kasong may kinalaman sa droga na nililitis sa mga korte. Nasa 121,582 na mga indibidwal naman ang nakakulong dahil sa illegal drug trade.

Ang inihayag ni Marcos na maraming opisyal at tauhan ng PNP ang sinampahan ng kaso ukol sa droga ay naghahatid ng takot sapagkat hindi pala ligtas ang mamamayan. Ang inaakala nilang magpuprotekta at magtatanggol ay mga sangkot pala sa droga. Sino pa ang mangangalaga sa kaayusan sa komunidad kung ang mismong mga pulis ang nagpapakalat ng droga?

Matibay na ngayon ang hinala na kaya hindi maubus-ubos ang illegal na droga sa mga komunidad ay dahil mga pulis mismo ang nagdi-distribute nito. Nire-recycle nila ang mga nakukumpiskang droga. Pinagkakaperahan nila ng limpak ang shabu.

Isa sa pinakamalaking drug haul sa kasaysayan ng PNP ay ang 1 toneladang shabu na nagkakahalaga ng P6.7 bilyon na nakumpiska sa isang pulis na miyembro ng PNP-Drug Enforcement Group (PDEG) noong Okt. 7, 2022 sa Tondo, Maynila. Nakilala ang pulis na si MSgt. Rodolfo Mayo. Dalawang pulis na miyembro ng raiding team ang “nagnakaw” ng 20 kilo ng shabu. Sinibak naman ang mga opisyal at miyembro ng PDEG dahil sa cover-up ng nakumpiskang shabu.

Noong Agosto 2023, siyam na pulis ang puwersahang pumasok sa bahay ng babaing senior citizen sa Imus, Cavite at pinagnakawan. Inakusahan ng mga pulis na sangkot sa illegal drugs ang senior citizen. Winasak ng mga pulis na pawang naka-civilian clothes ang pinto ng bahay. Wala rin silang search warrant nang halughugin ang bahay. Bago umalis, maraming tinangay na gamit ang mga pulis—gulong ng motorsiklo, helmet, bag, relo, cell phone at iba pang gadgets. Nakunan ng CCTV ang ginawa ng siyam na pulis. Sinibak na sa puwesto ang mga pulis.

Marami pang opisyal at mga tauhan ng PNP ang sangkot sa droga. Ang sinabi ng Presidente na mga kinasuhan ay katiting lamang. Nararapat pag-ibayuhin pa ang paglilinis sa PNP sapagkat marami pang opisyal at miyembro ang sangkot sa bawal na droga. Walisin na sila. Now na!
MANILA, Philippines — Sampung miyembro ng Southern Police District (SPD) ang sinibak sa serbisyo dahil sa illegal na pagsalakay at arbitrary detention sa apat na Chinese national noong Setyembre, 2023 sa Parañaque City.

Sa ulat ni National Capital Regional Police Office (NCRPO) director Maj. Gen. Jose Melencio Nartatez Jr., kabilang sa tinanggal sa serbisyo ay sina Police Lt. Jolet Guevarra, hepe ng District Special Operations Unit, ng Southern Police District (DSOU-SPD), Police Major Jason Quijana, Deputy ni Guevarra; Police Major John Patrick Magsalos, Station Commander ng Police Station 2, Tambo Parañaque City; Police Capt. Sherwin Limbauan; PEMS Arsenio Valle; PSSg Mark Democrito; PSSg Danilo Desder Jr.; PSSg Roy Pioquinto; PSSg Christian Corpuz at Police Cpl. Rexes Claveria.

Batay sa dismissal order na inilabas ng NCRPO nitong Pebrero 12, ang mga sinibak sa  mga pulis ay kinasuhan ng Grave Misconduct; Grave Irregularity in the Performance of Duty; Grave Neglect of Duty; Conduct of Unbecoming of a Police Officer; Less Grave Misconduct at Less Grave Neglect of Duty with Certificates of Implimentation.Ang sampu ay pawang naisailalim na sa pagdinig sa NAPOLCOM.

Sinabi ni Nartatez na napatunayang nagkasala ang mga pulis nang kanilang limasin ng nasa  P27 milyong pera at Rolex watch ng foreign POGO workers at ang pagtatanim ng mga baril at magazine upang ipakita na lehitimo ang kanilang operasyon. Nagkaroon din ng pang-aabuso sa pagsisilbi ng search warrant nang halughugin ang lugar na hindi sakop ng search warrant.

Pineke rin ng mga pulis ang dokumento nang hindi nila isama sa inventory ang P27 milyon at sirain ang mga CCTV sa condomi­nium. Hindi rin pinagana ng mga pulis ang kanilang body-worn cameras.

Samantala, inaprubahan na rin ni Nartatez ang rekomendasyon sa demotion ng pito pang pulis habang suspensiyon naman ang 17 iba pa. Habang ang dalawa pang senior police officials na nadawit sa maanomalyang operasyon na sina PGen. Roderick Mariano at PCol. Charlie Cabradilla ay isasailalim naman sa administrative disciplinary proceedings matapos makakuha ng presidential clearance.
MANILA, Philippines — Isang 42-anyos na ginang ang arestado dahil sa pagbebenta umano ng mga pekeng PhilHealth identification cards sa online sa Quezon City kahapon ng umaga.

Nahaharap sa kasong paglabag sa Article 172 (Falsification of Public Documents) ng RPC na may kaugnayan sa Sec. 6 of RA 10175 (Cybercrime Prevention Act of 2012) ang suspek na si Maria Trinidad Sabaldo De Castro, 42, housewife, ng No. 5 P. Pelaez St., Brgy. Villa Maria Clara Project. 4, Quezon City.

Lumilitaw na inireklamo si De Castro ng isang Michael Saraspi Ani, 45, Special Investigator 2 at kinatawan ng PhilHealth.

Sa report ng Quezon City Police District (QCPD), bandang  alas-10:45 ng umaga kahapon nang isagawa ang entrapment operation laban sa suspek sa harap ng Watsons Pharmacy sa No. 21st Ave., Brgy. Tagumpay P. Tuazon Blvd. sa lungsod.

Sa imbestigasyon ni Pat Ivan Jared Rivera, ng Project. 4, Police Station (PS 8), inaresto ang suspek sa entrapment operation ng magkasanib na mga operatiba ng   Northern District Anti-Cybercrime Team (NDACT) sa pangunguna ni PLt. Kim Maverick I Tumpalan, asst. team leader na si PCpt. Santiago A Roy, kasama ang mga tauhan ng QC District Anti-Cybercrime Team  sa pamumuno ni PMaj. Eric C Casabal, sa pangangasiwa ni PCol. Jay D Guillermo ng Regional Anti-Cybercrime Unit 2  at mga tauhan ng PS 8 ng QCPD sa pangunguna ni PLt. Col. Jake P Barilla.

Nag-ugat ang operasyon matapos na makatanggap ng mga reklamo ang PhilHealth hinggil sa paglaganap online selling ng umano’y mga pekeng PhilHealth IDs. 
Trahedya sa Ash Wednesday at Valentine’s Day
MANILA, Philippines — Nauwi sa trahedya ang Ash Wednesday mass at pagdiriwang ng Valentine’s Day sa isang simbahan matapos gumuho ang ikalawang palapag nito sa kasagsagan ng paglalagay ng abo sa noo ng mga dumalo sa misa na ikinasawi ng isang senior citizen at ikinasugat ng 52 iba pa sa San Jose del Monte City, Bulacan kahapon ng umaga.

Kinumpirma ni City Mayor Arthur Robes ang nasawi na kinilalang si Luneta Morales, 80 -nyos, habang dinala ang mga sugatang biktima sa Ospital ng Lungsod ng San Jose del Monte, Tala Hospital, Brigino General Hospital, Skyline Hospital,  Labrpo  Diagnostic Center  at  Grace General Hospital. 

Base sa report ng SJDM Police, naganap ang trahedya dakong alas-7:20 ng umaga sa kalagitnaan ng misa para sa Ash Wednesday sa St. Peter Apostle Parish Church sa Brgy. Tungkong Mangga ng nasabing lungsod.

Agad na rumesponde sa lugar ang mga tauhan ng City Disaster Risk Reduction and Management Office (CDRRMO), San Jose del Monte City Police Station, Bureau of Fire Protection, City Engineering Office, City Traffic Management-Sidewalk Clearing Operations Group, at City Health Office, 

Ayon kay Gina Ayson, hepe ng CDRRMO, bumigay ang ikalawang palapag ng simbahan dahil sa pag­dagsa ng mga tao na nagpapapahid ng abo sa Ash Wednesday.

May kalumaan at gawa umano sa kahoy ang ikalawang palapag ng simbahan kaya hindi na kinaya ang dami ng mga nagsisimba hanggang sa gumuho.
MANILA, Philippines — Dead on the spot ang isang lalaki habang masuwerteng di tinamaan ang kanyang kapatid matapos na sila ay barilin ng isang sekyu habang nagpapahangin sa parke sa. Brgy. Batino, Calamba City, Laguna, kamakalawa ng hapon.

Sa ulat ng pulisya, bago naganap ang insidente, ala-1:15 ng hapon ay nagpapahangin ang magkapatid na Robert at Ronald Santilla sa tabi ng bakod ng Admin Building ng Calamba Premier International Park (CPIP) nang sitahin umano ito ng dalawang security guard na naka-duty na nakilalang sina alias Demetrio at alias Al Jun.

Nagkaroon ng sagutan sa pagitan ng mga ito hanggang sa mauwi sa mainitang pagtatalo na ikinapikon ng suspek na si alias Demetrio.

Agad nitong pinaputukan ang biktimang si Ronald habang natulala sa pangyayari ang kapatid nito .

Mabilis na tumakas ang mga suspek habang agad ding naaresto ang isa na si alias Al Jun habang tinutugis ang isang pangunahing suspek na si alias Demetrio.
Nakaalarma ang mga nangyayaring pag-ambus nitong mga nakaraang araw. Mistulang pina­ka­walang mga lobo ang mga kriminal at walang habas na pumapatay. Wala nang kinatatakutan at nag­papa­ulan ng bala sa biktima. Ano bang nangyayari sa Philip­pine National Police (PNP) at wala na yatang nagpapatrulya sa kalye? Nasa malamig na airconditioned room na lang ba?

Noong Biyernes ng gabi, isang babaing opisyal ng Land Transportation Office (LTO) ang pinagbabaril ng isang lalaking nakasakay sa motorsiklo sa korner ng K-H St. at Kamias Road, Bgy. Pinyahan, Quezon City. Nakilala ang biktima na si Mercedita Gu­tierrez, 64, hepe ng Regis­tration Division ng LTO Central Office­ at nakatira sa New York St., Cubao, Quezon City. Dalawang tama ng caliber .45 ang tinamo ni Gu­tierrez at patay na nang dumating sa East Avenue Medical Center.

Ayon sa Quezon City Police District, dakong­ 6:20 ng gabi nang tambangan si Gutierrez. Biglang sumulpot ang nag-iisang gunman at binaril ng dalawang­ beses si Gutierrez habang nagmamaneho ng Hyundai Starex van. Mabilis na tumakas ang gunman patungong V. Luna Road sakay ng Honda Click motorcycle na walang plaka.

Noong Miyerkules, isang barangay chairman ng Buli, Muntinlupa City ang pinagbabaril ng riding-in-tandem sa harap ng isang tindahan. Nakilala ang biktima na si Ronaldo Loresca, 48, residente ng Manuel L Quezon Street, Purok 1, Bgy. Buli, Muntinlupa City. Isinugod ang biktima sa Asian Hospital subalit dead-on-arrival na ito. Ayon sa mga nakasaksi, magkaangkas ang mga suspek sa motorsiklo at tumakas sa direksyon ng Sucat area.

Noong Sabado, tatlong bangkay ng lalaki na hinihinalang mga biktima ng summary execution ang magkakasunod na natagpuan sa magkahiwalay na lugar sa Rizal. Ayon sa Rizal Police Provincial Office, dakong 4:00 ng umaga nang matagpuan ang mga bangkay sa Bgy. San Rafael, Rodriguez, Rizal.

Noong Biyernes, isang retiradong pulis ang napatay matapos manlaban at mabaril ng mga holdaper sa Taytay, Rizal. Nakilala ang biktima na si Gary Boco, 46. residente ng Bgy, Sta. Ana, Taytay, Rizal. Isinugod siya sa Taytay Emergency Hospital subalit dead-on-arrival. Ayon sa Taytay Municipal Police, habang nagbabantay ng kanyang tindahan ang biktima nang biglang dumating ang mga suspek na magkaangkas sa motorsiklo at nagdeklara ng holdap. Tumakas ang mga kriminal.

Walang pulis sa kalye nang maganap ang pag-atake ng mga kriminal. Nasaan ang mga pulis sa oras ng pangangailangan? Nasaan ang pangakong puprotektahan at pagsisilbihan ang mamamayan?
